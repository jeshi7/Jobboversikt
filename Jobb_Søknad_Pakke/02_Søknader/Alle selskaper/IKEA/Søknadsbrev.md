# Søknad som Varehusmedarbeider

Hei IKEA,

Man lærer mye rart av å jobbe seks år på hotell. Det viktigste jeg lærte, var at "god service" egentlig bare handler om én ting: Å fikse problemet før gjesten vet at det er et problem.

Det er den mentaliteten jeg vil ta med meg til Billingstad.

"Yes I Can" sitter så dypt i meg at det nesten er irriterende. Jeg klarer ikke gå forbi en vare som ligger feil uten å rette på den. Jeg klarer ikke se en kunde stå og klø seg i hodet uten å spørre om de trenger hjelp. Det bare skjer.

Jeg har også stått i bar og jobbet i barnehage. Fellesnevneren? Høyt tempo og masse folk. Jeg trives faktisk best når det koker litt. Når køen er lang og alle vil ha noe samtidig – det er da jeg kobler på smilet og bare gønner på.

Jeg er ikke redd for å ta i et tak, og jeg er ikke redd for å bli svett. Om jeg skal fylle varer, stå i kassa eller rydde bord i restauranten spiller ingen rolle. Så lenge jeg kan bidra til at folk får en bra dag, er jeg fornøyd.

Om dere trenger noen som er selvgående, blid og effektiv, så er jeg kandidaten dere ser etter.

Jeg tar gjerne en kaffe (eller en kjøttbolle?) og forteller mer om hvordan jeg jobber.
Hilsen,

Jessie Macharia
